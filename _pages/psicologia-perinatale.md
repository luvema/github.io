---
title: "Psicologia Perinatale"
layout: single_lu
excerpt: "Definizione e scopi e ambiti di intervento della Psicologia Perinatale."
header:
  overlay_image: /images/spirale-psicologia-perinatale.jpg
  overlay_filter: 0.4
sitemap: true
permalink: /psicologia-perinatale/
---
Cos'è la Psicologia perinatale? E di cosa si occupa lo psicologo perinatale?

> “La psicologia perinatale si occupa di promuovere e tutelare la salute di mamma e bambino nel periodo intorno alla nascita. Proteggere questa fase di vita della mamma, del bambino e di tutta la famiglia, implica dedicare la massima attenzione a tutto ciò che ruota intorno a concepimento, gravidanza, parto e puericultura nei primi mesi di vita del neonato” (www.psicologiaperinatale.it).

La costruzione della salute di ogni individuo inizia dalla **gravidanza**. Anzi, da prima. Tutto ciò che accade già prima della gravidanza va ad influenzare l’ambiente in cui ogni bambino crescerà, sia all’interno del corpo materno, sia dopo quando sarà venuto alla luce, durante il suo **sviluppo**.

Ogni bimbo che nasce ha bisogno di sentire che è stato creato uno **spazio** per lui, sia **fisico** che **mentale**, dapprima accanto e con la madre, poi sempre più vasto. Ha bisogno di vedere che le mani della mamma e del papà sono tese davanti a lui, per accompagnarlo nell’avventura della vita. E ha bisogno di sentire che, qualsiasi cosa accada, il suo porto sicuro è l’abbraccio dei suoi genitori. 

Per creare le migliori condizioni in cui quel bimbo possa crescere, a volte, è necessario per i genitori prendersi un momento e uno spazio tutto per loro, dove possano elaborare le piccole e grandi difficoltà di questo importantissimo momento evolutivo. Non sempre è facile e non sempre è scontato occuparsi di un bambino, soprattutto psicologicamente, ma a volte basta poco per circondare le famiglie di nuova speranza, entusiasmo e forza per andare avanti.

**Accompagnare le famiglie nel percorso di crescita** è il compito principale dello psicologo perinatale, perché permette di promuovere la salute fisica e psichica sia dei bambini che dei genitori, permettendo loro di vivere al meglio la propria vita familiare e sociale. 

Fin dalla gravidanza o da prima di essa è possibile rivolgersi ad uno psicologo perinatale, ottenendo supporto e informazioni utili, che permettano alla donna e alla famiglia di effettuare scelte consapevoli e di trovare una **rete di sostegno** capace di aiutarle nei momenti di maggiore vulnerabilità (gravidanza, parto, post parto).

Il **sostegno** e l’**ascolto** dello psicologo perinatale aiutano i genitori ad essere consapevoli del **proprio ruolo** e ad assumerlo al meglio delle **proprie possibilità**, sentendosi accompagnati in questo viaggio impegnativo, la genitorialità, che dura **tutta la vita**. Questo è il primo passo per promuovere la salute delle famiglie e di conseguenza di tutta la società.