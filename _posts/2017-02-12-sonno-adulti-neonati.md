---
title: "Il sonno degli adulti e del bambino"
breadcrumb_parent: Articoli
sitemap: true
---
## Il neonato, “funzionamento” e bisogni
Spesso sentiamo raccontare dalla gente che i neonati sono creature che devono imparare tutto, che hanno una mente vuota, oppure che sono “furbi” manipolatori che obbligano i genitori a fare ciò che vogliono loro. Queste due visioni sono molto diverse tra loro, ma entrambe poco vicine alla realtà. Il neonato è un essere in formazione, che ha una mente e ha delle competenze ben precise, fin dalla vita in utero. Vediamo come si comporta un neonato, e scopriamo perché non è né furbo né manipolatore.

### Stati comportamentali
I nostri piccoli, appena nati, attraversano nell'arco della giornata 6 stati comportamentali, che può essere importante conoscere per comprendere a fondo i segnali che ci invia il nostro piccolo. Infatti, nei primi tempi è fondamentale che siate voi ad adattarvi al vostro bambino, e non viceversa. Se saprete decifrare bene i suoi segnali, sarà più facile individuare i momenti giusti per fare ogni cosa: mangiare, giocare, dormire.

Il primo stato è quello del **sonno profondo**: il bambino dorme immobile, col viso rilassato, gli occhi chiusi, il respiro lento e regolare; se anche c'è un rumore mediamente forte nella stanza, non si sveglia.

Il secondo stato è quello del **sonno attivo**: il bambino dorme ancora ma si può muovere, ha gli occhi chiusi ma al di sotto delle palpebre si vede che gli occhi si muovono (sonno R.E.M.); può fare delle smorfie o succhiare come se avesse il seno in bocca, può emettere dei versi e il suo respiro è irregolare; reagisce agli stimoli (rumori, movimenti).

Dal sonno attivo si passa al **dormiveglia**, in cui il bambino si muove lentamente, magari stirandosi o succhiandosi il pugnetto, ha gli occhi semi-aperti o aperti con sguardo sognante; il viso è espressivo, può fare smorfie o sbadigli, piagnucolare; ha il respiro irregolare e reagisce agli stimoli. Questa fase può essere il momento di transito verso un'altra fase di sonno attivo o verso il risveglio completo, cercate di capire che cosa vuole fare il vostro piccolo. Se si sveglia, si trova ora in fase di **veglia tranquilla**, in cui gli occhi sono aperti e attenti, alla ricerca di uno sguardo, fa movimenti finalizzati, ha il viso rilassato e può imitare le espressioni dei genitori. Emette dei suoni, reagisce agli stimoli e il respiro è regolare. Quando è molto piccolo, questa fase dura molto poco, ma va aumentando con la crescita del bambino.

Si passa poi alla **veglia attiva**: il piccolo si muove in modo scoordinato, può fare degli “scatti”, può avere il corpo e il viso contratti, può sussultare (le braccia vengono tese all'infuori e la schiena si inarca); gli occhi sono aperti ma “distratti”, il respiro è irregolare, il bambino è “agitato”. Subito dopo si arriva alla fase del **pianto**, in cui i movimenti sono scoordinati, l'espressione è contratta, il viso è pallido o rosso, gli occhi sono serrati o spalancati, il respiro è molto irregolare e ci possono essere apnee e singhiozzi; il bambino può piangere con o senza lacrime.

## Il sonno
Il sonno ha una funzione neuroprotettiva, durante il sonno ci sono cambiamenti fisiologici. Le fasi del sonno sono la veglia, il sonno REM e il sonno non-REM, che diventa dominante dai 3-4 anni.

### Le fasi del sonno adulto
Il sonno degli **adulti** prevede delle fasi tipiche, che si susseguono sempre allo stesso modo: prima fase, addormentamento, che dura circa 20 minuti, si passa dalla sonnolenza al sonno. Si cerca il silenzio, il buio, una posizione comoda, e verso la fine di questa fase ci si può facilmente svegliare per un rumore o simili.

Se non ci si sveglia, si arriva al primo stadio di **sonno leggero**, che è seguito da altri 4 stadi durante cui il sonno diventa via via più profondo, la respirazione sempre più regolare. Di questa fase non si ricorderà nulla, nemmeno se si ha parlato o camminato nel sonno. Svegliarsi in questa fase significa provare un forte malessere, perché il ciclo non è completo. Il sonno fin qui è durato circa un'ora e mezza, e ha riparato la fatica fisica.

Arriva un quinto stadio di **sonno rapido** (sonno REM): gli occhi si muovono sotto le palpebre, la persona appare agitata, la respirazione è irregolare, il battito cardiaco e la pressione aumentano. Sembra che la persona che è in questa fase si stia per svegliare ma in realtà è la fase di sonno più profondo (sonno paradossale). Questo sonno ripara la fatica psichica e dura circa 20 minuti. Alla fine di questo stadio, se ci si sveglia, si ricorda ciò che si ha sognato.

Dopo lo stadio REM c'è un breve **passaggio intermedio** che assomiglia alla prima fase di addormentamento, si può cambiare posizione, si sbadiglia, si va anche in bagno e poi si torna a letto addormentandosi facilmente. Riparte un nuovo stadio dall'addormentamento.

Questi stadi ovviamente si susseguono senza interruzioni, e si ha un buon sonno quando si completano almeno 3 o 4 cicli di sonno, con numero pari di ore (sei o otto).

Durante la gravidanza il sonno della mamma cambia: aumenta il tempo di sonno REM (arriva fino al 45% a fine gravidanza, che corrisponde al bisogno del feto).

### Il sonno del neonato
Prima di nascere, il bambino ha molti cicli brevi, che non sono influenzati dall'alternanza giorno/notte, cosa che avverrà molto gradualmente dopo la nascita.

Già dal 6°-7° mese di gestazione in ogni ciclo ci sono due stadi, uno calmo (stadio del **sonno quieto**, in cui il respiro è regolare, gli occhi sono chiusi, non c'è attività motoria, ci possono essere sobbalzi, che poi diventerà sonno lento) e uno agitato (stadio del **sonno attivo**, in cui il respiro è irregolare, può aprire gli occhi, ci sono movimenti del corpo, e che diventerà sonno REM). Dopo la nascita, si modifica gradualmente l'orologio biologico.

Un ciclo di sonno dura all'incirca 60 minuti, e le due fasi sono della stessa durata, tra una e l'altra c'è un piccolo passaggio e spesso è visibile perché il neonato ha una specie di scossa. Le prime settimane il sonno REM è quindi il 50% del totale, a 2-3 anni si passa al 25% e dopo due anni si arriva al 20% come per gli adulti, ma diminuiscono le ore di sonno. Negli anziani si arriva al 14% di sonno REM.

Il fatto che i **cicli** di sonno siano **più corti nel neonato** e nel bimbo piccolo significa che aumentano, nella durata della notte, i periodi vulnerabili in cui il piccolo si può svegliare. E un'altra importante differenza è che i neonati quando si addormentano sono **subito in fase di sonno REM**, mentre gli adulti ci arrivano dopo altri stadi di sonno lento. I bambini fino almeno a 3-4 mesi **non hanno** infatti il **sonno profondo**, perché è un enorme rischio per loro. Devono essere sempre all'erta per poter chiamare la madre. Questo comporta che i piccoli, se svegliati da uno stimolo esterno in questa prima fase, faranno fatica a ritrovare lo stadio iniziale.

Le differenze individuali fanno sì che alcuni bimbi già a 3 mesi si addormentino passando attraverso fasi di sonno lento come gli adulti, ma per molti ci vuole più tempo.

Alla nascita i neonati dormono 16-17 ore al giorno, e nella prima settimana calano già un pochino. A 6 mesi sono 15 ore, a un anno circa 14. Intorno ai 2 anni dormono 13 ore, 12 ore a tre anni, per arrivare gradualmente alle 8 ore del giovane adulto. Naturalmente queste sono cifre indicative, ognuno è diverso e le variabili individuali influenzano queste cifre indicative, soprattutto sopo i 6 mesi d'età.

I neonati sono fisiologicamente programmati per avere il **sonno spezzato**, interrotto, per diversi motivi. Il motivo principale è che i nostri neonati non sanno di essere ormai nel ventunesimo secolo, dove non ci sono più predatori per noi esseri umani: sono programmati ancora come se fossimo nella preistoria, dove la lontananza dalla mamma significava morte o comunque grave pericolo, e non svegliarsi per tante ore aveva lo stesso significato.

Se la mamma si allontanava e “dimenticava” il bambino, c'era una grande probabilità che quel bambino venisse sbranato da qualche animale, se non avesse “protestato”, quindi i bambini che continuavano a dormire beati anche senza la mamma vicina non sarebbero sopravvissuti a lungo, e l'evoluzione ha preferito favorire altri comportamenti.

Il nostro bambino che piange e si sveglia se ci allontaniamo, o se lo appoggiamo nella culletta anche se sembra perfettamente addormentato, che protesta vivacemente alle separazioni, in realtà è il bambino che sarebbe sopravvissuto meglio ai tempi dei nostri avi: se, appena rimasto solo, si metteva a piangere, era salvo: la mamma non poteva lasciarlo da solo.

Ecco perché i neonati si svegliano spesso, controllano se siamo accanto a loro, e non durano molto nel letto da soli se noi ci alziamo, o peggio se chiediamo loro di dormire separati da noi per tutta la notte.

Inoltre, i nostri bambini allattati al seno richiedono spesso un **piccolo rifornimento**, in quanto il latte umano è tra i più digeribili (una poppata viene digerita in circa 40 minuti), e tra i meno proteici, quindi i nostri piccoli hanno bisogno di poppare molto spesso (le prime settimane, circa 10 volte nelle 24 ore), a differenza dei latti di altri mammiferi, iperproteici, che consentono alle madri di allattare anche solo una volta al giorno (come ad esempio i conigli). Quindi, i nostri bimbi hanno davvero bisogno di poppare spesso, sia di giorno che di notte, e succede proprio perché siamo fatti così. È la nostra fisiologia. E hanno bisogno di stare a stretto contatto con la mamma, per questo stesso motivo.

Nella società occidentale il dormire insieme ai genitori viene spesso considerato come un “vizio”, non come una necessità, ed è per questo che fin dai primi giorni di vita il neonato viene tenuto lontano dal letto dei genitori. Il **bisogno di contatto** dei piccoli non viene riconosciuto, e la vivacità con cui protestano quando non sono felici della separazione viene considerata “furbizia”. Semplicemente, si tratta di istinto di sopravvivenza. Ciò non vuol dire che è obbligatorio condividere il letto con il proprio bambino, ma che le necessità notturne del bambino sono altrettanto importanti di quelle diurne, quindi per la comodità di tutti è bene che il piccolo, almeno i primi mesi di vita, dorma nella stessa stanza dei genitori. Questo viene consigliato anche da chi si occupa di prevenzione della morte in culla (SIDS).

I bambini non imparano a dormire ma a stare svegli; è un processo di maturazione, a cui arriveranno quando saranno pronti.